# BDBA
Si richiede la progettazione di un sistema per il supporto alle attività di gestione e ricezione nel
settore turistico delle case vacanza e B&B. Le specifiche di seguito espresse sono da considerarsi
come minime per la tesina in oggetto e possono essere estese dallo studente qualora questo non
violi la natura e l’intento del sistema richiesto. Lo studente, durante la stesura del progetto, deve
dimostrare capacità di interazione con il committente e con i membri del suo gruppo al fine di
estendere o integrare, se necessario, le specifiche riportate di seguito.

Descrizione generale del sistema:

Si richiede di progettare e sviluppare un software di gestione di una struttura turistica tipo casa
vacanza o B&B. Il software deve permettere di gestire le due fasi principali della prenotazione di
una casa vacanza o un B&B, quella relativa al cliente e quella relativa al proprietario.
Normalmente, un cliente che vuole prenotare un soggiorno in una struttura deve poter scegliere
una destinazione, la tipologia di alloggio desiderato, il costo e le date. All’atto della prenotazione
il sistema invia una mail di riepilogo al cliente ed al proprietario che può accettare o rifiutare la
prenotazione.
Il proprietario di una casa vacanza o di un B&B deve poter inserire il suo appartamento con tutte
le informazioni che possono essere necessarie per una buona pubblicizzazione dello stesso,
comprese eventualmente delle fotografie. Tra le info che possono essere utili: descrizione delle
forniture (tipo wifi, ascensore disabili, parcheggio, etc.) e descrizione del luogo con attenzione ai
monumenti o ai luoghi di interesse turistico più vicini.
Il cliente deve poter effettuare la scelta utilizzando dei filtri, si lascia al progettista l’analisi e la
proposta di quali siano i più comuni o utili.
Il sistema deve offrire supporto per la parte economica e legale relativa all’affitto della casa o
della stanza in B&B. Infatti, nella maggior parte dei comuni italiani è richiesto il pagamento di una
tassa di soggiorno (che varia a seconda dell’ospite e della sua età) che può essere pagata all’atto
della prenotazione oppure in loco. Il proprietario ha l’obbligo di comunicare alla Questura la
presenza degli ospiti inviando i dati anagrafici e le foto dei documenti di riconoscimento, per
questa parte si richiede che il software fornisca al proprietario la funzionalità adeguata per inserire
i dati e inviarli al sistema della Questura. Il proprietario ha poi l’obbligo, ogni tre mesi, di
rendicontare all’ufficio del turismo della città in cui fornisce il servizio l’ammontare delle tasse di
soggiorno, le generalità degli ospiti ed il periodo, si richiede anche per questa parte il supporto
del software. Inoltre, si preveda che in ogni momento il proprietario possa verificare i guadagni
ottenuti.
Infine, per legge non può essere affittato un appartamento alla stessa persona per un ammontare
cumulativo annuo di 28 giorni, si richiede quindi che il sistema effettui questo controllo.

Si ricorda che da specifiche NON è richiesta un’applicazione web o una particolare architettura,
gli studenti dovranno condurre la fase di analisi senza far riferimento ad una particolare
architettura né ipotizzare soluzioni specifiche. Soltanto nella seconda fase della progettazione e
soprattutto per gli studenti che sosterranno anche la prova di Programmazione Web e Mobile
sarà possibile optare per una scelta implementativa tipo piattaforma web.

Nota: il pagamento non va implementato ma solo progettato e per la parte riguardante le
comunicazioni alla Questura ed al Settore Turismo del Comune si può simulare l’invio di una mail
con i dati richiesti.
